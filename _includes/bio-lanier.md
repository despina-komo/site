Ο Jaron Lanier έγινε ευρύτερα γνωστός για τον προβληματισμό σχετικά με
τα κοινωνικά μέσα και τους μηχανισμούς εξατομίκευσης που χρησιμοποιούν.
Ηταν ήδη όμως πολύ γνωστός σε έναν μικρότερο κύκλο ανθρώπων από την
δεκαετιά του 1980 για τα πρώτα εμπορικά συστήματα εικονικής
πραγματικότητας που απευθύνονταν κυρίως στην βιομηχανία. Τα προϊόντα της
εταιρείας του VPL βασίζονταν σε μάσκα και γάντι εικονικής
πραγματικότητας[^1] με τα οποία μπορούσε να γίνει ο σχεδιασμός της
καμπίνας ενός αυτοκινήτου ή η προετοιμασία για ένα δύσκολο
χειρουργείο.[^2]

{% include figure image_path="/images/lanier-profile.jpg" caption="Figure 1: Ο Jaron Lanier κατασκεύασε τα πρώτα εμπορικά συστήματα εικονικής πραγματικότητας με στόχο να εξερευνήσει την ανθρώπινη συνείδηση σε φαντασιακά περιβάλλοντα και σε διάδραση με άλλους χρήστες. Εκτός από την θεμελίωση μιας σημαντικής περιοχής έχει συμβάλει στην διάδοση μιας ανθρωποκεντρικής τεχνολογικής φιλοσοφίας που έρχεται σε αντίθεση με το κυρίαρχο αφήγημα της Τεχνητής Νοημοσύνης." id="fig:lanier-profile" %}

{% include figure image_path="/images/vpl-virtual-reality.jpg" caption="Figure 2: Το γάντι δεδομένων περιέχει αισθητήρες που καταγράφουν την θέση του χεριού και τις κινήσεις των δακτύλων, έτσι ώστε να υπάρχει λεπτομερής χειρισμός στο περιβάλλον εικονικής πραγματικότητας που απεικονίζεται στην μάσκα. Η δυνατότητα του χρήστη όχι μόνο να πλοηγηθεί, αλλά κυρίως να εκφραστεί σωματικά και να χειριστεί με μεγάλη ακρίβεια τον εικονικό εαυτό και περιβάλλον του, στο οποίο συνεργάζεται και με άλλους χρήστες, ήταν τα θεμέλια στο πρώτο εμπορικό σύστημα εικονικής πραγματικότητας." id="fig:vpl-virtual-reality" %}

Η εικονική πραγματικότητα έγινε περισσότερο δημοφιλής τις επόμενες
δεκαετίας με σημαντικές βελτιώσεις στην ποιότητα των γραφικών και στο
κόστος του κράνους, αλλά χωρίς την αντίστοιχη βελτίωση στην διάδραση με
τον χρήστη. Πράγματι, ο Jaron Lanier θεωρεί την διάδραση του χρήστη με
τον εικονικό κόσμο ή ακόμη καλύτερα με άλλες αναπαραστάσεις ανθρώπων
περισσότερο σημαντική από την ανάλυση των γραφικών. Για τον σκοπό αυτό,
το γάντι εικονικής πραγματικότητας προσφέρει μεγάλη λεπτομέρεια στον
χειρισμό εικονικών αντικειμένων ή του χαρακτήρα, ο οποίος δεν είναι
αναγκαίο να αναπαριστά κάποιον άνθρωπο.

Αυτή η έμφαση στην διάδραση με εξειδικευμένες διεπαφές όπως το γάντι
καθώς και η επέκταση της ανθρώπινης εμπειρίας με εναλλακτικές εικονικές
αναπαραστάσεις βασίζονται στην μουσική. O Jaron Lanier ασχολείται από
πολύ μικρός με την μουσική και είναι συλλέκτης μουσικών οργάνων. Όπως οι
Alan Kay και Ted Nelson θεωρούν ότι ο υπολογιστής μπορεί να γίνει ένα
προηγμένο μέσο επικοινωνίας για μια νέα λογοτεχνία, αντίστοιχα και ο
Jaron Lanier θεωρεί πως ο υπολογιστής μπορεί να γίνει ένα νέο είδος
μουσικού οργάνου με απεριόριστες οπτικο-ακουστικές δυνατότητες.

Περισσότερο σημαντική από την πολύ σπουδαία τεχνολογική συνεισφορά του
παραμένει η ανθρωποκεντρική έμφαση στην δουλειά του. Για παράδειγμα, η
διαμεσολαβούμενη κοινωνική διάδραση είναι θεμελιώδης στους εικονικούς
κόσμους που δημιούργησε, αλλά βασίζεται στην ενεργή πρωτοβουλία και
ελευθερία του κάθε ανθρώπου και όχι σε εξωτερικά συμφέροντα, όπως αυτά
μιας πλατφόρμας ή ενός διαφημιζόμενου. Με αυτόν τον τρόπο, οι
υπολογιστές μπορούν να γίνουν τόσο ένα νέο μέσο έκφρασης, αλλά και ένα
μέσο οικονομικής ανεξαρτησίας, αφού η αξία κατανέμεται στους ανθρώπους
και στις δράσεις τους, αντί να αναλύεται και να συγκεντρώνεται κεντρικά.

[^1]: fig:lanier-profile

[^2]: fig:vpl-virtual-reality
